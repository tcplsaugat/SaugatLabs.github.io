---
layout: post
title:  "सकारात्मक सोचको शक्ति"
date:   2023-05-10 09:39:20 +0545
categories: Blog
---
<div style="text-align: justify"> <p>हामी जन्मँदा एउटा कोरा कागज झैँ सफा र नयाँ मष्तिश्क लिएर जन्मिएका हुन्छौँ । हाम्रो उमेर बढ्दै गएसँगै हामी नयाँ याद, अनुभव आदी आफ्नो मन मष्तिश्कमा थप्दै, सञ्चय गर्दै जान्छौँ र बिस्तारै हाम्रो व्यवहार, आचरण, चरित्र विकसित हुँदै जान्छन् । हामीले कस्ता मूल्य, मान्यता, विश्वासमा आधारित भएर सोच्छौँ र विभिन्न क्रियाकलाप गर्छौँ अनि कस्तो किसिमको रुचि, इच्छा, आकाङ्क्ष्या हरु राख्छौँ भन्ने कुरा हामीले आफ्नो दिमागमा कस्ता कुराहरुलाई राख्छौँ र कस्ता कुराहरुलाई बेवास्ता गर्छौँ भन्ने कुरामा निर्भर रहन्छ । त्यसैले नै हामी कस्तो किसिमको मानव हौँ भन्ने कुरा हामी सँधैजस्तो रहने गरेको वातावरण ले नै निर्धारित गर्दछ । </p>
<p>कुनैपनि कुरालाई वा भनौँ विचारलाई यदि हामीले बढि रुचि र ध्यान दिएर त्यसमा उर्जा खर्च गरेर आफ्नो मष्तिश्कमा ठाउँ दिन्छौँ भने त्यहि विचार एउटा बिउ अङ्कुरित भएझैँ गरी फैलन थाल्छ । त्यसले विभिन्न हाँगाविँगाहरु बनाउनका साथै हाम्रो मष्तिश्कमा रुखले जरा गाडेझैँ बलियो पकड बनाउँदै जान्छ र अन्तत: हाम्रो व्यवहार र चरित्रमा त्यसको असर देखिन थाल्छ । विस्तारै हामी आफ्नै सोच अनुसारकै मान्छे बन्दै जान्छौँ । आफ्नो मन मष्तिश्कमा अधिका‌ंश समय कस्ता विचारहरुलाई हामी ले आफ्नो ध्यानको मलजल दिएर हुर्काएका हुन्छौँ त्यहि किसिमका कामहरु हामी गर्न थाल्छौँ र हाम्रो मष्तिश्कमा अतिसुक्ष्म रुपमा रहेका यस्ता साना साना विचारका तरङ्गहरु नै कालान्तरमा यति शशक्त र भौतिक बन्छन कि यसले हामी आफूलाई मात्र हैन हामी वरिपरिका मानिसहरुलाई समेत असर गर्दछ । अब अदृश्य रुपमा रहेको विचार नै एकमात्र नभएर अनेक व्यक्तिहरुको जीवनमा ठूलो असर पार्न सक्ने शक्ति बन्न पुग्छ । </p>

<p>त्यसैले हामीले दैनिक रुपमा के सोच्छौँ त्यस कुराले हामी आफूलाई त असर गर्ने नै भयो साथसाथै हाम्रा मित्रजन र आफन्त अनि साथीभाइ हरुलाई पनी असर गर्ने गर्छ । अर्कातिर विचार विभिन्न कुराले प्रभावित हुन्छ । विचार हाम्रै अनुभव, भोगाई र घटनाहरुबाट निर्मित हुने भएकोले आफ्नो वातावरणलाई आफ्नो विचार कस्तो भइदिए हुन्थ्यो भन्ने लाग्छ त्यही अनुसार बदल्न सक्नुपर्छ । र यहि नै मानवजातिको सबैभन्दा ठूलो शक्ति र क्षमता हो कि उसले आफ्नो अन्तर्मन र विवेकको प्रयोगले आफु रहेको वातावरणलाई इच्छा अनुरुप बदल्न सक्छ । कम्तिमा बदल्ने कोशिस गर्न सक्छ । अरु जनावरहरुजस्तो परिस्थितिबाट विवश भई एकोहोरो रुपमा जीवन व्यतित गर्नुपर्ने बाध्यता मानवजातिमा हूँदैन । यहि नै हाम्रो विशेष शक्ति वा भनौँ Super Power हो । तसर्थ हामी हाम्रै विचारका उपज हौँ र यस्तै विचार, अनुभव अनि आफ्नो वातावरणले हामीलाई निर्माण गर्छ भने हामीले फेरि आफ्नो वातावरण आफ्नो कर्महरुद्वारा निर्माण गरिरहेका हुन्छौँ । यि दुइ कुराहरुको एकआपसमा अन्योन्याश्रित सम्बन्ध छ ।</p>

<p>केही हदसम्म समान भएपनि हरेक मान्छेले पृथक वातावरण, परिवार आदि पाएको हुन्छ । यहाँसम्म कि एउटै परिवारका दुइ सदस्यका जीवनभोगाई र त्यसबाट उसमा उत्पन्न भएका भावना, विचार आदि बिलकुलै फरक हुुन सक्छन् । यो सम्पूर्ण रुपमा हामी मै निर्भर छ कि हामी आफ्नो विचारधारालाई दिइएको वा आफुले जन्मजातै पाएको परिस्थितिबाट कतिसम्म प्रभावित हुन दिन्छौँ । यसरि हरेक मानिस जन्म पछि पृथक रुपले विकसित हुँदै जान्छ र अन्त्यमा उ एउटा बुढो रुख जस्तै बन्छ - विशाल अनि आकाशतिर फैलिएर फिँजारिएको । हरेक अनुभव एउटा हाँगाको मुना जस्तै हो । रुखले त आफूले आफ्नो हाँगाहरुमा कुनचाहिँलाई बढि विकसित बनाउने र कुनको विकास रोक्ने यो कुरा निर्धारण नगर्ला तर मानिसको मानसिक वृक्षमा उसको सत प्रतिशत अधिकार र स्वामित्व हुन्छ । उसले कुन चाहिँ हाँगालाई बढि सशक्त बनाउने र कुनचाहिँ मुनालाई बढ्नै नदिने भनेर नियन्त्रण गर्न सक्छ । </p>

<p>तर रुखको झैँ प्रकृतिलाई हावि हुन दिनु सरल हुन्छ । जे हुन्छ हुन दिनु प्राकृतिक हुन सक्ला तर यो मानव हुनुको गौरवलाई अस्विकार गर्नु हो । हाम्रो महानता नै हाम्रो विचार नियन्त्रणमा निहित हुन्छ । यो हुन त कठिन कुरा हो । आफूलाई भनेजस्तो आकारमा ढाल्न सक्नु सजिलो कुरा पक्कै पनि हैन । त्यो पिडादायक हुन्छ । तर त्यहि पिडादायक हुनुले नै आत्म-सुधार एउटा गौरवको विषय हो । त्यो सानो रुखको विरुवाले धन्न सोच्न जानेको हुँदो रहेनछ नत्र उसले पनि आफू वरिपरिका विशाल रुखहरुलाई देखेर भयभित हुन्थ्यो होला, उसमा हिनताबोध र म त वृक्ष बन्न सक्दिन होला भन्ने जस्ता विचारहरु आउँथे होला अनि उ विकसित हुन नपाइ मुर्झाउँथ्यो होला । शायद उसले पनि आत्महत्या गर्थ्यो होला तर उसलाई कसैको मतलब हुँदैन । नसामा पानी र जमिनमा जरा अनि आकाशतिर फिँजारिएका हाँगाहरुमा नाचिरहेका पातहरु हुन्जेल उसले एउटा एउटा पात, एउटा एउटा हाँगा गर्दै विस्तारै आफ्नो रुप हाँसिल गर्दै जान्छ । यसरी नै जसले आफूलाई चिनेर आफुमा नियन्त्रण राख्दै जीवनमा पछि भविष्यमा हुने ठूला ठूला कुराहरुलाई नसोचि वर्तमानमै रहेर आफूमा साना साना परिवर्तनहरु ल्याउँदै जान्छ, उसले मात्र जिवनमा परिपक्वता हाँसिल गर्छ । यहि यात्रा नै जीवन हो । यसमा हाँसिल गर्नु र नगर्नु ठूलो कुरा होइन । जीवन जिउन पाउनु नै सबैभन्दा ठूलो कुरा हो । यो हो सकारात्मक सोचको शक्ति ।  यो सकारात्मक सोच भन्दा पनि सोच विचारको प्रकृतिलाई बुझेर त्यसमै अल्झिनुभन्दा त्यो भन्दा माथि उठेर जीवनलाई जीवन कै रुपमा जिउनुको शक्ति चाहिँ हो ।</p>
  </div>



